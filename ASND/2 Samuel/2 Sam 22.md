---
Aliases: [2 Samuel 22]
previous: ['2 Sam 21']
up: ['2 Samuel']
next: ['2 Sam 23']
---
# 2 Samuel 22

***






















###### 1 










Umawit si David sa Panginoon nang iligtas siya ng Panginoon sa kamay ng mga kalaban niya at kay Saul. 





















###### 2 










Ito ang awit niya: "Panginoon, kayo ang aking matibay na bato na kanlungan at pananggalang. Kayo ang aking Tagapagligtas na nag-iingat sa akin. Bilang kanlungan na bato, makakapagtago ako sa inyo. 





















###### 3 










Sa inyo ako tumatakbo at kumakanlong. Inililigtas nʼyo ako sa mararahas na tao. 





















###### 4 










Karapat-dapat kayong purihin Panginoon, dahil kapag tumatawag ako sa inyo, inililigtas nʼyo ako sa mga kalaban ko. 





















###### 5 










Tulad ng mga alon, ang kamatayan ay nakapalibot sa akin. Ang mga pinsalaʼy tulad ng malakas na agos na tumatangay sa akin. 





















###### 6 










Ang kamatayaʼy parang lubid na nakapulupot sa akin at parang bitag sa aking daraanan. 





















###### 7 










Sa aking kahirapan, humingi ako ng tulong sa inyo, Panginoon na aking Dios, at pinakinggan nʼyo ang panalangin ko roon sa inyong templo. 





















###### 8 










Lumindol, at ang pundasyon ng kalangitan ay nayanig, dahil nagalit kayo, Panginoon. 





















###### 9 










Umusok din ang inyong ilong, at ang inyong bibig ay bumuga ng apoy at mga nagliliyab na baga. 





















###### 10 










Binuksan nʼyo ang langit at kayoʼy bumaba, at tumuntong sa maitim at makapal na ulap. 





















###### 11 










Kayoʼy sumakay sa isang kerubin, at mabilis na lumipad na dala ng hangin. 





















###### 12 










Pinalibutan mo ang iyong sarili ng kadiliman, ng madilim at makapal na ulap. 





















###### 13 










Kumidlat mula sa inyong kinaroroonan, at mula rooʼy bumagsak ang mga yelo at nagliliyab na baga. 





















###### 14 










Ang tinig nʼyo, Kataas-taasang Dios na aming Panginoon, ay dumadagundong mula sa langit. 





















###### 15 










Pinana nʼyo ng kidlat ang inyong mga kalaban at nataranta silang nagsitakas. 





















###### 16 










Sa inyong tinig at matinding galit, natuyo ang dagat at nakita ang lupa sa ilalim nito, pati na rin ang pundasyon ng mundo ay nalantad. 





















###### 17 










At mula sa langit akoʼy inabot nʼyo at inahon mula sa malalim na tubig. 





















###### 18 










Iniligtas nʼyo ako sa kapangyarihan ng aking mga kalaban na hindi ko kayang labanan. 





















###### 19 










Sinalakay nila ako sa oras ng aking kagipitan. Ngunit sinaklolohan nʼyo ako, Panginoon. 





















###### 20 










Dinala nʼyo ako sa lugar na walang kapahamakan dahil nalulugod kayo sa akin. 





















###### 21 










Pinagpala nʼyo ako dahil akoʼy namumuhay sa katuwiran. Sa kalinisan ng aking kamay akoʼy inyong ginantimpalaan. 





















###### 22 










Dahil sinusunod ko ang inyong kalooban, at hindi ko kayo tinalikuran, Panginoon na aking Dios. 





















###### 23 










Tinutupad ko ang lahat ng inyong utos. Ang inyong mga tuntunin ay hindi ko sinusuway. 





















###### 24 










Alam nʼyong namumuhay ako ng walang kapintasan, at iniiwasan ko ang kasamaan. 





















###### 25 










Kaya naman akoʼy inyong ginagantimpalaan, dahil nakita nʼyong wala akong ginagawang kasalanan. 





















###### 26 










Tapat kayo sa mga tapat sa inyo, at mabuti kayo sa mabubuting tao. 





















###### 27 










Tapat kayo sa mga taong totoo sa inyo, ngunit mas tuso kayo sa mga taong masama. 





















###### 28 










Inililigtas nʼyo ang mga mapagpakumbaba, ngunit ibinababa nʼyo ang mga mapagmataas. 





















###### 29 










Panginoon, kayo ang aking liwanag Sa kadiliman kayo ang aking ilaw. 





















###### 30 










Sa tulong nʼyo, kaya kong salakayin ang grupo ng mga sundalo, at kaya kong akyatin ang pader ng kanilang tanggulan. 





















###### 31 










Ang pamamaraan nʼyo, O Dios ay walang kamalian. Ang inyong mga salita ay maaasahan. Kayoʼy katulad ng isang kalasag sa mga naghahanap ng kaligtasan sa inyo. 





















###### 32 










Kayo lang, Panginoon, ang tunay na Dios, at wala nang iba. At kayo lang talaga ang aming batong kanlungan. 





















###### 33 










Kayo ang nagbibigay sa akin ng kalakasan, at nagbabantay sa aking daraanan. 





















###### 34 










Pinatatatag nʼyo ang aking paa tulad ng paa ng usa, upang maging ligtas ang pag-akyat ko sa matataas na lugar. 





















###### 35 










Sinasanay nʼyo ako sa pakikipaglaban, tulad ng pagbanat ng matibay na pana. 





















###### 36 










Ang katulad nʼyo ay kalasag na nag-iingat sa akin, at sa pamamagitan ng inyong tulong ay naging kilala ako. 





















###### 37 










Pinaluwang nʼyo ang aking dadaanan, kaya hindi ako natitisod. 





















###### 38 










Hinabol ko ang aking mga kalaban at inabutan ko sila, at hindi ako tumigil hanggang sa naubos ko sila. 





















###### 39 










Hinampas ko sila hanggang sa magsibagsak, at hindi na makabangon sa aking paanan. 





















###### 40 










Binigyan nʼyo ako ng lakas sa pakikipaglaban, kaya natalo ko ang aking mga kalaban. 





















###### 41 










Dahil sa inyo, umatras ang aking mga kaaway na may galit sa akin, at silaʼy pinatay ko. 





















###### 42 










Humingi sila ng tulong, ngunit walang sinumang tumulong. Tumawag din sila sa inyo Panginoon, ngunit kayoʼy hindi tumugon. 





















###### 43 










Dinurog ko sila hanggang sa naging parang alikabok na lamang na inililipad ng hangin, at tinatapak-tapakan na parang putik sa kalsada. 





















###### 44 










Iniligtas nʼyo ako Panginoon sa mga rebelde kong mamamayan. Ginawa nʼyo akong pinuno ng mga bansa. Ang mga taga-ibang lugar ay sumusunod sa akin. 





















###### 45 










Yumuyukod sila sa akin nang may takot at sinusunod ang aking mga utos. 





















###### 46 










Nawawalan sila ng lakas ng loob, kaya lumalabas sila sa kanilang pinagtataguan na nanginginig sa takot. 





















###### 47 










Buhay kayo, Panginoon! Karapat-dapat kayong purihin at dakilain, O Dios na aking batong kanlungan at Tagapagligtas! 





















###### 48 










Pinaghigantihan nʼyo ang aking mga kaaway, at ipinasailalim mo ang mga bansa sa aking kapangyarihan. 





















###### 49 










Inilalayo nʼyo ako sa mararahas kong kalaban, at pinagtagumpay nʼyo ako sa kanila. 





















###### 50 










Kaya pararangalan ko kayo sa mga bansa, O Panginoon. Aawitan ko kayo ng mga papuri. 





















###### 51 










Sa hinirang nʼyong hari ay nagbigay kayo ng maraming tagumpay. Ang inyong pagmamahal ay ipinadama nʼyo kay David at sa kanyang lahi magpakailanman."

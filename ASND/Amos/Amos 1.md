---
Aliases: [Amos 1]
up: ['Amos']
next: ['Amos 2']
---
# Amos 1

***


###### 1 


Ito ang mensahe ni Amos na isang pastol ng mga tupa na taga-Tekoa. Ang mensaheng ito ay tungkol sa Israel. Ipinahayag ito sa kanya ng Dios dalawang taon bago lumindol, noong panahon na si Uzia ang hari ng Juda at si Jeroboam na anak ni Joash ang hari ng Israel. 


###### 2 


Sinabi ni Amos: "Umaatungal ang Panginoon mula sa Zion; dumadagundong ang tinig niya mula sa Jerusalem. Dahil dito natutuyo ang mga pastulan ng mga pastol at nalalanta ang mga tanim sa tuktok ng Bundok ng Carmel." 

## Ang Parusa sa Bansang Syria 


###### 3 


Ito ang sinasabi ng Panginoon tungkol sa Syria: "Dahil sa patuloy na pagkakasala ng mga taga-Damascus, parurusahan ko sila. Sapagkat pinagmalupitan nila ang mga taga-Gilead na parang giniik ng tabla na may mga ngiping bakal sa ilalim. 


###### 4 


Kaya susunugin ko ang palasyo ni Haring Hazael at ang matitibay na bahagi ng Damascus na ipinagawa ng anak niyang si Haring Ben Hadad. 


###### 5 


Wawasakin ko ang pintuan ng Damascus at papatayin ko ang pinuno ng Lambak ng Aven at ng Bet Eden. Bibihagin at dadalhin sa Kir ang mga mamamayan ng Syria. Ako, ang Panginoon, ang nagsasabi nito." 

## Ang Parusa sa Bansang Filistia 


###### 6 


Ito ang sinasabi ng Panginoon tungkol sa Filistia: "Dahil sa patuloy na pagkakasala ng mga taga-Gaza, parurusahan ko sila. Sapagkat binihag nila ang lahat ng naninirahan sa mga bayan at ipinagbili bilang mga alipin sa Edom. 


###### 7 


Kaya susunugin ko ang mga pader ng Gaza at ang matitibay na bahagi ng lungsod na ito. 


###### 8 


Lilipulin ko ang mga pinuno ng Ashdod at ng Ashkelon, at parurusahan ko ang mga taga-Ekron. At ang mga Filisteong makakatakas sa parusa ay mamamatay din. Ako, ang Panginoong Dios, ang nagsasabi nito." 

## Ang Parusa sa Bansang Tyre 


###### 9 


Ito ang sinasabi ng Panginoon tungkol sa Tyre: "Dahil sa patuloy na pagkakasala ng mga taga-Tyre, parurusahan ko sila. Sapagkat ipinagbili nila ang lahat ng naninirahan sa mga bayan bilang mga alipin sa Edom. Hindi nila sinunod ang kanilang kasunduang pangkapatiran sa mga mamamayang ito. 


###### 10 


Kaya susunugin ko ang mga pader ng Tyre at ang matitibay na bahagi ng lungsod nito." 

## Ang Parusa sa Bansang Edom 


###### 11 


Ito ang sinasabi ng Panginoon tungkol sa Edom: "Dahil sa patuloy na pagkakasala ng mga taga-Edom, parurusahan ko sila. Sapagkat tinugis nila ang kanilang mga kaanak na mga Israelita at walang awang pinatay. Hinding-hindi mawawala ang kanilang galit sa mga Israelita. 


###### 12 


Kaya susunugin ko ang Teman at ang matitibay na bahagi ng Bozra." 

## Ang Parusa sa Bansang Ammon 


###### 13 


Ito ang sinasabi ng Panginoon tungkol sa Ammon: "Dahil sa patuloy na pagkakasala ng mga taga-Ammon, parurusahan ko sila. Sapagkat nilaslas nila ang tiyan ng mga buntis sa Gilead nang salakayin nila ito, upang mapalawak ang kanilang lupain. 


###### 14 


Kaya susunugin ko ang mga pader ng Rabba at ang matitibay na bahagi ng lungsod na ito habang nagsisigawan ang mga kaaway na sumasalakay sa kanila, na parang umuugong na bagyo. 


###### 15 


At bibihagin ang hari ng Ammon gayon din ang kanyang mga opisyal. Ako, ang Panginoon, ang nagsasabi nito."

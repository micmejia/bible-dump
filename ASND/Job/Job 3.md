---
Aliases: [Job 3]
previous: ['Job 2']
up: ['Job']
next: ['Job 4']
---
# Job 3

***


###### 1 


Kinalaunan, nagsalita si Job at isinumpa niya ang araw na isinilang siya. 


###### 2 


Sinabi niya, 


###### 3 


"Isinusumpa ko ang araw na akoʼy ipinanganak. 


###### 4 


Naging madilim na lang sana ang araw na iyon at hindi na sinikatan ng araw. Kinalimutan na lang sana ng Dios sa langit ang araw na iyon. 


###### 5 


Nanatili na lang sana itong madilim o natatakpan ng makapal na ulap, at nilukuban na lang sana ng kadiliman ang kaliwanagan. 


###### 6 


Kinuha na lang sana ng kadiliman ang gabing iyon nang akoʼy isilang, at hindi na sana napabilang sa kalendaryo. 


###### 7 


Hindi na nga lang sana ako ipinanganak ng gabing iyon, at wala rin sanang kasayahan noon. 


###### 8 


Sumpain nawa ang gabing iyon ng mga manunumpa na alam kung paano pakilusin ang Leviatan. 


###### 9 


Hindi na sana sumikat ang tala sa umaga ng araw na iyon, at hindi na sana dumating ang bukang-liwayway. 


###### 10 


Isinusumpa ko ang araw na iyon dahil hindi niya pinigilan ang pagsilang sa akin, nang hindi ko na sana naranasan ang ganitong paghihirap. 


###### 11 


"Mabuti pang namatay na lang ako sa sinapupunan ng aking ina. 


###### 12 


Bakit pa ako kinalingaʼt pinasuso ng aking ina? 


###### 13 


Kung namatay na sana ako noon, tahimik na sana ako ngayong natutulog at nagpapahinga 


###### 14 


kasama ng mga hari at mga pinuno ng mundo na nagtayo ng mga palasyo na giba na ngayon. 


###### 15 


Nagpapahinga na rin sana ako kasama ng mga pinuno na ang mga tahanan ay puno ng mga gintoʼt pilak. 


###### 16 


Mas mabuti pang akoʼy naging katulad ng mga batang patay na nang ipinanganak at hindi na nakakita ng liwanag. 


###### 17 


Doon sa lugar ng mga patay, ang masama ay hindi na gumagawa ng kasamaan at ang mga pagod ay nagpapahinga na. 


###### 18 


Doon, ang mga bihag ay nagpapahinga rin at hindi na nila naririnig ang sigaw ng taong pumipilit sa kanila na magtrabaho. 


###### 19 


Naroon ang lahat ng uri ng tao, tanyag man o hindi. At ang mga alipin ay malaya na sa kanilang amo. 


###### 20 


"Bakit pa pinapayagang mabuhay ang taong nagtitiis at nagdurusa? 


###### 21 


Nagnanais silang mamatay pero hindi pa rin sila namamatay. Hangad nila ang kamatayan ng higit pa sa isang taong naghahanap ng nakatagong kayamanan. 


###### 22 


Mas sasaya sila kapag namatay na at nailibing. 


###### 23 


Bakit kaya niloob pa ng Dios na mabuhay ang tao nang hindi man lamang pinapaalam ang kanyang kahahantungan? 


###### 24 


Hindi ako makakain dahil sa labis na pagdaramdam at walang tigil ang aking pagdaing. 


###### 25 


Ang kinatatakutan koʼy nangyari sa akin. 


###### 26 


Wala akong kapayapaan at katahimikan. Wala akong kapahingahan, pawang kabagabagan ang nararanasan ko."

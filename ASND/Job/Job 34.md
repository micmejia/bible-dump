---
Aliases: [Job 34]
previous: ['Job 33']
up: ['Job']
next: ['Job 35']
---
# Job 34

***


###### 1 


Sinabi pa ni Elihu, 


###### 2 


"Kayong mga nagsasabing marurunong at maraming nalalaman, pakinggan ninyo akong mabuti. 


###### 3 


Sapagkat kung papaanong alam ng dila ang masarap at hindi masarap na pagkain, alam din ng tainga kung ano ang tama at hindi tamang mga salita. 


###### 4 


Kaya alamin natin kung ano ang tama, pag-aralan natin kung ano ang mabuti. 


###### 5 


Sapagkat sinabi ni Job, 'Wala akong kasalanan pero hindi ako binigyan ng Dios ng katarungan. 


###### 6 


Kahit na matuwid ako, itinuring akong sinungaling. Kahit na wala akong nagawang kasalanan, binigyan niya ako ng karamdamang walang kagalingan.' 


###### 7 


"Walang taong katulad ni Job na uhaw sa pangungutya. 


###### 8 


Ang gusto niyang makasama ay masasama at makasalanang tao, 


###### 9 


dahil sinabi niya, 'Walang pakinabang ang tao kung magsisikap siyang bigyan kasiyahan ang Dios!' 


###### 10 


"Kaya makinig kayo sa akin, kayong mga nagsasabing kayo ay nakakaunawa. Ang Makapangyarihang Dios ay hindi gumagawa ng masama. 


###### 11 


Ginagantimpalaan niya ang tao ayon sa kanyang mga ginawa; pinakikitunguhan niya ito ayon sa nararapat sa kanyang ugali. 


###### 12 


Nakatitiyak akong hindi maaaring gumawa ang Makapangyarihang Dios ng masama. Hindi niya maaaring baluktutin ang hustisya. 


###### 13 


May nagtalaga ba sa kanya para pamunuan ang mundo? May nagbilin ba sa kanya ng mundo? Wala! 


###### 14 


Kung loloobin ng Dios na kunin ang buhay na ibinigay niya sa tao, 


###### 15 


lahat ng tao始y mamamatay at babalik sa lupa. 


###### 16 


"Job, kung may pang-unawa ka, pakinggan mo ang sasabihin ko: 


###### 17 


Makakapamuno kaya ang Dios kung ayaw niya ng katarungan? Bakit mo hinahatulan ang matuwid at makapangyarihang Dios? 


###### 18 


Hindi ba始t siya ang sumasaway sa mga hari at pinunong masama at walang kwenta? 


###### 19 


Wala siyang itinatangi sa mga pinuno at wala rin siyang pinapanigan, mayaman man o mahirap, dahil silang lahat ay pare-pareho niyang nilikha. 


###### 20 


Kahit ang taong makapangyarihan ay biglang mamamatay sa gabi nang hindi ginagalaw ng tao. 


###### 21 


"Binabantayan ng Dios ang lahat ng ginagawa ng tao. 


###### 22 


Walang madilim na lugar na maaaring pagtaguan ng masama. 


###### 23 


Hindi na kailangang tawagin pa ng Dios ang tao upang humarap sa kanya para tanungin at hatulan. 


###### 24 


Hindi na niya kailangang imbestigahan pa ang taong namumuno para alisin ito sa katungkulan at palitan ng iba. 


###### 25 


Sapagkat alam niya ang kanilang ginagawa, inaalis niya sila sa kapangyarihan at nililipol kahit gabi. 


###### 26 


Hayagan niya silang pinaparusahan dahil sa kanilang kasamaan. 


###### 27 


Ginawa niya ito dahil tumigil sila ng pagsunod sa kanya, at binalewala ang kanyang pamamaraan. 


###### 28 


Inaapi nila ang mga dukha, at narinig ng Dios ang paghingi ng mga ito ng tulong. 


###### 29 


Pero kahit na tumahimik ang Dios at magtago, walang sinuman ang makapagsasabing mali siya. Ang totoo, binabantayan ng Dios ang tao at mga bansa, 


###### 30 


para patigilin ang pamumuno ng mga hindi makadios, na siyang bitag na pipinsala sa mga tao. 


###### 31 


"Job, bakit ayaw mong lumapit sa Dios at sabihin sa kanya, 'Nagkasala po ako, pero hindi na ako magkakasala pa!' 


###### 32 


o, 'Sabihin n始yo sa akin ang kasalanan ko. Kung nagkasala ako, hindi ko na ito muling gagawin.' 


###### 33 


Papaano sasagutin ng Dios ang kahilingan mo kung hindi ka magsisisi? Ikaw ang magpapasya nito at hindi ako. Kaya sabihin mo sa akin kung ano ang pasya mo. 


###### 34 


"Ang mga taong marunong at may pang-unawa, na nakikinig sa akin, 


###### 35 


ay makapagsasabing ang mga sinasabi mo Job ay kamangmangan at walang kabuluhan. 


###### 36 


Dapat ka ngang lubusang subukin dahil nagsasalita kang gaya ng masamang tao. 


###### 37 


Dinadagdagan mo pa ang kasalanan mo dahil sa paghihimagsik mo sa Dios. Minamasama mo始t kinukutya ang Dios sa harap namin."

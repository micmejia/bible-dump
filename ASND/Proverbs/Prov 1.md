---
Aliases: [Proverbs 1]
up: ['Proverbs']
next: ['Prov 2']
---
# Proverbs 1

***


###### 1 


Ito ang mga kawikaan ni Solomon na anak ni David, hari ng Israel. 


###### 2 


Sa pamamagitan ng mga kawikaang ito, magkakaroon ka ng karunungan, maitutuwid mo ang iyong ugali at mauunawaan mo ang mga aral na magbibigay sa iyo ng karunungan. 


###### 3 


Sa pamamagitan din nitoʼy magiging disiplinado ka, dahil itinuturo nito ang matuwid na paraan ng pamumuhay, mabuting pag-uugali, paggawa ng tama, at pagiging makatarungan. 


###### 4 


Makapagbibigay ito ng karunungan sa mga walang kaalaman at sa kabataaʼy magtuturo ng tamang pagpapasya. 


###### 5 


Sa pakikinig nito, ang marunong ay lalong magiging marunong at ang may pinag-aralan ay magiging dalubhasa, 


###### 6 


upang maunawaan nila ang kahulugan ng mga kawikaan, mga talinghaga, at mga bugtong ng marurunong. 


###### 7 


Ang pagkatakot sa Panginoon na may paggalang ang simula ng karunungan. Ngunit sa hangal, walang halaga ang karunungan at ayaw niyang maturuan upang maituwid ang kanyang pag-uugali.

## Payo sa Pag-iwas sa Masamang Tao 


###### 8 


Anak, dinggin mo ang turo at pagtutuwid sa iyong pag-uugali ng iyong mga magulang, 


###### 9 


dahil itoʼy makapagbibigay sa iyo ng karangalan katulad ng koronang gawa sa bulaklak at makapagpapaganda katulad ng kwintas. 


###### 10 


Anak, huwag kang padadala sa panghihikayat ng mga taong makasalanan. 


###### 11 


Huwag kang sasama kapag sinabi nilang, "Halika, sumama ka sa amin! Mag-abang tayo ng sinumang papatayin kahit walang dahilan. 


###### 12 


Kahit nasa kasibulan pa ng kanilang buhay, patayin natin sila para matulad sila sa mga taong pumunta sa lugar ng mga patay. 


###### 13 


Makakakuha tayo sa kanila ng mga mamahaling ari-arian, at pupunuin natin ang ating mga bahay ng ating mga nasamsam. 


###### 14 


Sige na, sumama ka na sa amin, at paghahatian natin ang ating mga nasamsam." 


###### 15 


Anak, huwag kang sumama sa kanila; iwasan mo sila. 


###### 16 


Sapagkat mabilis sila sa paggawa ng masama at sa pagpatay ng tao. 


###### 17 


Walang kabuluhan ang paglalagay ng bitag kung ang ibong iyong huhulihin ay nakatingin. 


###### 18 


Alam ng ibon na mahuhuli siya, pero ang taong masasama, hindi nila alam na sila rin ang magiging biktima ng ginagawa nila. 


###### 19 


Ganyan ang mangyayari sa mga taong ang ari-arian ay nakuha sa masamang paraan. Mamamatay sila sa ganoon ding paraan.

## Kapag Itinakwil ang Karunungan

###### 20-21

Ang karunungan ay katulad ng isang mangangaral na nagsasalita sa mga lansangan, plasa, pamilihan, at mga pintuang bayan. Sinasabi niya, 


###### 22 


"Kayong mga walang alam, hanggang kailan kayo mananatiling ganyan? Kayong mga nanunuya, hanggang kailan kayo matutuwa sa inyong panunuya? Kayong mga hangal, hanggang kailan ninyo tatanggihan ang karunungan? 


###### 23 


Pakinggan ninyo ang pagsaway ko sa inyo. Sasabihin ko sa inyo kung ano ang iniisip ko. Ipapaalam ko sa inyo ang aking sasabihin laban sa inyo, 


###### 24 


sapagkat hindi ninyo pinansin ang panawagan ko na lumapit kayo sa akin, 


###### 25 


at binalewala ninyo ang lahat ng payo ko at pagsaway.

###### 26-27

Pagtatawanan ko kayo kapag napahamak kayo; kukutyain ko kayo kapag dumating sa inyo ang paghihirap at mga pangyayaring nakakatakot gaya ng ipu-ipo at bagyo. 


###### 28 


Tatawag kayo sa akin, ngunit hindi ko kayo sasagutin. Hahanapin ninyo ako ngunit hindi ninyo ako makikita. 


###### 29 


Dahil ayaw ninyo na tinuturuan kayo at wala kayong takot sa Panginoon. 


###### 30 


Tinanggihan ninyo ang mga payo ko at minasama ang aking pagsaway sa inyo. 


###### 31 


Kaya aanihin ninyo ang bunga ng inyong mga ginagawa at pinaplanong masama. 


###### 32 


Sapagkat ang katigasan ng ulo ng mga taong walang karunungan ang papatay sa kanila, at ang pagsasawalang-bahala ng mga hangal ang magpapahamak sa kanila. 


###### 33 


Ngunit ang taong nakikinig sa akin ay mabubuhay ng matiwasay, ligtas siya sa panganib at walang katatakutan."

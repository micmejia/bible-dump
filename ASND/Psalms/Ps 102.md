---
Aliases: [Psalms 102]
previous: ['Ps 101']
up: ['Psalms']
next: ['Ps 103']
---
# Psalms 102

***


###### 1 


Panginoon, pakinggan nʼyo ang aking dalangin. Ang paghingi ko sa inyo ng tulong ay inyong dinggin. 


###### 2 


Sa oras ng aking paghihirap ay huwag sana kayong magtago sa akin. Pakinggan nʼyo ako at agad na sagutin. 


###### 3 


Dahil ang buhay koʼy unti-unti nang naglalaho tulad ng usok; at ang katawan koʼy para nang sinusunog. 


###### 4 


Akoʼy parang damong nalalanta na. Wala na akong ganang kumain 


###### 5 


dahil sa labis na pagdaing. Parang butoʼt balat na lang ako. 


###### 6 


Ang tulad koʼy mailap na ibon sa ilang, at kuwago sa mga lugar na walang tao. 


###### 7 


Hindi ako makatulog; akoʼy parang ibon na nag-iisa sa bubungan. 


###### 8 


Palagi akong iniinsulto ng aking mga kaaway. Ang mga kumukutya sa akin ay ginagamit ang aking pangalan sa pagsumpa. 


###### 9 


Hindi ako kumakain; umuupo na lang ako sa abo at umiiyak hanggang sa ang luha koʼy humalo sa aking inumin, 


###### 10 


dahil sa tindi ng inyong galit sa akin; dinampot nʼyo ako at itinapon. 


###### 11 


Ang buhay koʼy nawawala na parang anino, at nalalantang gaya ng damo. 


###### 12 


Ngunit kayo Panginoon ay naghahari magpakailanman; at hindi kayo makakalimutan sa lahat ng salinlahi. 


###### 13 


Handa na kayong kahabagan ang Zion, dahil dumating na ang takdang panahon na ipapakita nʼyo ang inyong kabutihan sa kanya. 


###### 14 


Sapagkat tunay na minamahal at pinagmamalasakitan pa rin ng inyong mga lingkod ang Zion, kahit itoʼy gumuho na at nawasak. 


###### 15 


At ang mga bansang hindi kumikilala sa Dios ay matatakot sa Panginoon. At ang lahat ng hari sa mundo ay igagalang ang inyong kapangyarihan. 


###### 16 


Dahil muling itatayo ng Panginoon ang Zion; ipapakita niya ang kanyang kaluwalhatian doon. 


###### 17 


Sasagutin niya ang panalangin ng mga naghihirap, at hindi niya tatanggihan ang kanilang mga dalangin. 


###### 18 


Isusulat ito para sa susunod na salinlahi, upang sila rin ay magpuri sa Panginoon: 


###### 19 


Mula sa kanyang banal na lugar sa langit, tinitingnan ng Panginoon ang lahat sa mundo, 


###### 20 


upang pakinggan ang daing ng kanyang mga mamamayan na binihag, at palayain ang mga nakatakdang patayin. 


###### 21 


At dahil dito mahahayag ang ginawa ng Panginoon sa Zion, at siyaʼy papurihan sa lungsod ng Jerusalem 


###### 22 


kapag nagtipon na ang mga tao mula sa mga bansa, at mga kaharian upang sumamba sa Panginoon. 


###### 23 


Pinahina ng Panginoon ang aking katawan; at ang buhay koʼy kanyang pinaikli. 


###### 24 


Kaya sinabi ko, "O aking Dios na buhay magpakailanman, huwag nʼyo muna akong kunin sa kalagitnaan ng aking buhay. 


###### 25 


Sa simula, kayo ang lumikha ng mundo at ng kalangitan. 


###### 26 


Maglalaho ang mga ito, ngunit mananatili kayo magpakailanman. Maluluma itong lahat tulad ng damit. At gaya ng damit, itoʼy inyong papalitan. 


###### 27 


Ngunit hindi kayo magbabago, at mananatili kayong buhay magpakailanman. 


###### 28 


Ang mga lahi ng inyong mga lingkod ay mamumuhay ng ligtas sa mga panganib at iingatan nʼyo sila."

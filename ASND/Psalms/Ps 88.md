---
Aliases: [Psalms 88]
previous: ['Ps 87']
up: ['Psalms']
next: ['Ps 89']
---
# Psalms 88

***


###### 1 


Panginoon, kayo ang Dios na aking Tagapagligtas. Tumatawag ako sa inyo araw-gabi. 


###### 2 


Dinggin nʼyo ang panalangin ko at sagutin ang aking panawagan. 


###### 3 


Dahil napakaraming paghihirap na dumarating sa akin at parang mamamatay na ako. 


###### 4 


Para na akong isang taong nag-aagaw buhay na hindi na matutulungan pa. 


###### 5 


Pinabayaan na ako, kasama ng mga patay. Para akong patay na inilagay sa libingan, kinalimutan nʼyo na at hindi tinutulungan. 


###### 6 


Para nʼyo akong inilagay sa napakalalim at napakadilim na hukay. 


###### 7 


Sobra ang galit nʼyo sa akin, parang mga alon na humahampas sa akin. 


###### 8 


Inilayo nʼyo sa akin ang aking mga kaibigan at ginawa nʼyo akong kasuklam-suklam sa kanila. Nakulong ako at hindi na makatakas. 


###### 9 


Dumidilim na ang paningin ko dahil sa hirap. Panginoon, araw-araw akong tumatawag sa inyo na nakataas ang aking mga kamay. 


###### 10 


Gumagawa ba kayo ng himala sa mga patay? Bumabangon ba sila upang kayoʼy papurihan? 


###### 11 


Ang katapatan nʼyo ba at pag-ibig ay pinag-uusapan sa libingan? 


###### 12 


Makikita ba ang inyong mga himala at katuwiran sa madilim na lugar ng mga patay? Doon sa lugar na iyon ang lahat ay kinakalimutan. 


###### 13 


Kaya Panginoon, humihingi ako ng tulong sa inyo. Tuwing umagaʼy nananalangin ako sa inyo. 


###### 14 


Ngunit bakit nʼyo ako itinatakwil Panginoon? Bakit nʼyo ako pinagtataguan? 


###### 15 


Mula pa noong bata ay nagtitiis na ako at muntik nang mamatay. Tiniis ko ang mga nakakatakot na ginawa nʼyo sa akin. 


###### 16 


Ang inyong galit ay humampas sa akin na parang malakas na hangin. Halos mamatay ako sa mga nakakatakot na ginawa nʼyo sa akin. 


###### 17 


Dumating ang mga ito sa akin na parang baha at pinalibutan ako. 


###### 18 


Inilayo nʼyo sa akin ang mga mahal ko sa buhay at mga kaibigan; wala akong naging kasama kundi kadiliman.

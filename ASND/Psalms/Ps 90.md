---
Aliases: [Psalms 90]
previous: ['Ps 89']
up: ['Psalms']
next: ['Ps 91']
---
# Psalms 90

***






















###### 1 










Panginoon, kayo ang aming tahanan mula pa noon. 





















###### 2 










Bago nʼyo pa likhain ang mga bundok at ang mundo, kayo ay Dios na, at kayo pa rin ang Dios hanggang sa katapusan. 





















###### 3 










Kayo ang nagpapasya kung kailan mamamatay ang isang tao. Ibinabalik nʼyo siya sa lupa dahil sa lupa siya nagmula. 





















###### 4 










Ang 1,000 taon sa amin ay parang isang araw lang na lumipas sa inyo, o parang ilang oras lang sa gabi. 





















###### 5 










Winawakasan nʼyo ang aming buhay na parang isang panaginip na biglang nawawala, 





















###### 6 










o para ding damong tumutubo at lumalago sa umaga, ngunit kinahapunaʼy natutuyo at nalalanta. 





















###### 7 










Dahil sa inyong galit kami ay natutupok. Sa tindi ng inyong poot kami ay natatakot. 





















###### 8 










Nakikita nʼyo ang aming mga kasalanan, kahit na ang mga kasalanang lihim naming ginawa ay alam ninyo. 





















###### 9 










Totoong sa galit nʼyo kami ay mamamatay; matatapos ang aming buhay sa isang buntong hininga lang. 





















###### 10 










Ang buhay namin ay hanggang 70 taon lang, o kung malakas pa ay aabot ng 80 taon. Ngunit kahit ang aming pinakamagandang mga taon ay puno ng paghihirap at kaguluhan. Talagang hindi magtatagal ang buhay namin at kami ay mawawala. 





















###### 11 










Walang lubos na nakakaunawa ng inyong matinding galit. Matindi nga kayong magalit, kaya nararapat kayong katakutan. 





















###### 12 










Ipaunawa nʼyo sa amin na ang buhay namin ay maiksi lang, upang matuto kaming mamuhay nang may karunungan. 





















###### 13 










Panginoon, hanggang kailan kayo magagalit sa amin? Dinggin nʼyo kami at kahabagan, kami na inyong mga lingkod. 





















###### 14 










Tuwing umagaʼy ipadama nʼyo sa amin ang inyong tapat na pag-ibig, upang umawit kami nang may kagalakan at maging masaya habang nabubuhay. 





















###### 15 










Bigyan nʼyo kami ng kagalakan na kasintagal ng panahon na kami ay inyong pinarusahan at pinahirapan. 





















###### 16 










Ipakita nʼyo sa amin na inyong mga lingkod, at sa aming mga salinlahi, ang inyong kapangyarihan at mga dakilang gawa. 





















###### 17 










Panginoon naming Dios, pagpalain nʼyo sana kami at pagtagumpayin ang aming mga gawain.

---
Aliases: [Ezekiel 2]
previous: ['Ezek 1']
up: ['Ezekiel']
next: ['Ezek 3']
---
# Ezekiel 2

***


###### 1 


Sinabi sa akin ng tinig, "Anak ng tao, tumayo ka dahil may sasabihin ako sa iyo." 


###### 2 


Habang kinakausap ako ng tinig, pinuspos ako ng kapangyarihan ng Espiritu at itinayo ako. Pinakinggan ko ang tinig na kumakausap sa akin. 


###### 3 


Sinabi niya, "Anak ng tao, isusugo kita sa mga mamamayan ng Israel, ang rebeldeng bansa. Mula pa noong panahon ng kanilang mga ninuno hanggang ngayon ay nagrerebelde sila sa akin. 


###### 4 


Matitigas ang ulo nila at mga lapastangan sila. Ako, ang Panginoong Dios, ang nagsusugo sa iyo sa mga taong ito para sabihin ang ipinapasabi ko sa kanila. 


###### 5 


Makinig man ang mga rebeldeng ito o hindi, malalaman naman nila na may propeta pala sa kanila. 


###### 6 


At ikaw, anak ng tao, huwag kang matakot sa kanila. Huwag kang matatakot kahit na ang mga sasabihin nila. Mga rebeldeng mamamayan lang sila. 


###### 7 


Dapat mong sabihin sa kanila ang ipinasasabi ko sa iyo, makinig man ang mga rebeldeng ito o hindi. 


###### 8 


"Pero ikaw, anak ng tao, pakinggan mo ang sinasabi ko sa iyo. Huwag kang magiging rebelde tulad nila. Ibuka mo ang bibig mo at kainin ang ibibigay ko sa iyo." 


###### 9 


At nakita ko ang isang kamay na nag-aabot sa akin ng isang nakarolyong kasulatan. 


###### 10 


Iniladlad niya ito sa harap ko at may mga salitang nakasulat sa harap at sa likod nito. Ang nakasulat ay malulungkot na mensahe, mga panaghoy at pagdadalamhati.

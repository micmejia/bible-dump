---
Aliases: [Isaiah 8]
previous: ['Isa 7']
up: ['Isaiah']
next: ['Isa 9']
---
# Isaiah 8

***


###### 1 


Sinabi ng Panginoon sa akin, "Kumuha ka ng isang malapad na sulatan, at isulat mo ang mga katagang ito: 'Maher Shalal Hash Baz.' " 


###### 2 


Kumuha ako ng dalawang mapagkakatiwalaang saksi na magpapatunay na isinulat ko nga ito. Sila ay sina Uria na pari, at Zacarias na anak ni Jeberekia. 


###### 3 


Pagkatapos, sumiping ako sa aking asawa. Hindi nagtagal, naglihi siya at nanganak ng lalaki. Sinabi ng Panginoon sa akin, "Pangalanan mo siyang Maher Shalal Hash Baz. 


###### 4 


Bago matutong tumawag ang bata ng 'tatay' o 'nanay,' ang kayamanan ng Damascus at ang mga sinamsam ng Samaria ay kukunin ng hari ng Asiria." 


###### 5 


Sinabi pa ng Panginoon sa akin, 


###### 6 


"Dahil sa tinanggihan ng mga taong ito ang tubig ng Shiloa na umaagos nang banayad, at natutuwa sila kay Haring Rezin at Haring Peka, 


###### 7 


ipapasalakay ko sila sa hari ng Asiria at sa mga sundalo nito na parang Ilog ng Eufrates na bumabaha at umaapaw sa kanyang mga pampang. 


###### 8 


Dadagsa sila sa Juda gaya ng baha na ang tubig ay tumataas hanggang leeg at umaapaw sa buong lupain." Pero kasama namin ang Dios! 


###### 9 


Kayong mga bansa, kahit na magsama-sama kayo, magkakawatak-watak pa rin kayo. Makinig kayong mga nasa malayo! Kahit na maghanda pa kayo sa pakikipagdigma, matatalo pa rin kayo. 


###### 10 


Anuman ang binabalak ninyo laban sa amin ay hindi magtatagumpay, dahil kasama namin ang Dios.

## Panawagan ng Pagtitiwala sa Dios 


###### 11 


Mariin akong binalaan ng Panginoon na huwag kong gagayahin ang pamamaraan ng mga kababayan ko. 


###### 12 


Sinabi rin niya, "Huwag kayong makikipag-isa sa ibang mga bansa katulad ng ginagawa ng iba. Huwag kayong matatakot sa kinakatakutan nila, at huwag kayong kabahan. 


###### 13 


Ako, ang Panginoong Makapangyarihan, ay dapat ninyong kilalaning banal. Ako ang dapat ninyong katakutan. 


###### 14 


Ako ang magiging kanlungan ninyo. Pero sa mga taga-Israel at taga-Juda, katulad ako ng isang batong naging katitisuran sa mga tao, at nakakapagpadapa sa kanila. At para sa mga taga-Jerusalem, para akong isang bitag. 


###### 15 


Marami sa kanila ang matitisod, madadapa at mapapahamak. Masisilo sila at mahuhuli." 


###### 16 


Kayong mga tagasunod ko, ingatan ninyo ang mga aral ko. 


###### 17 


Magtitiwala ako sa Panginoon kahit na tinalikuran niya ang lahi ni Jacob. Sa kanya ako aasa. 


###### 18 


Ako at ang mga anak kong ibinigay ng Panginoon ay mga palatandaan para sa Israel mula sa Panginoong Makapangyarihan na nakatira sa Bundok ng Zion. 


###### 19 


Kapag may mga nagsasabi sa inyong humingi kayo ng mensahe mula sa mga patay sa pamamagitan ng mga mangkukulam at mga espiritistang bumubulong-bulong, huwag ninyong gagawin iyon. Hindi ba dapat sa Dios kayo humingi ng mensahe? Bakit sa mga patay kayo nagtatanong tungkol sa mga buhay? 


###### 20 


Ang kautusan at katuruan ng Panginoon ang dapat ninyong pakinggan. Kapag may mga nagsasabi ng mga bagay na salungat sa mga itinuturo ng Panginoon, nadidiliman pa ang pag-iisip ng mga taong iyon. 


###### 21 


Lalakad sila na pagod at gutom. At dahil sa gutom, magagalit sila at susumpain ang hari nila at ang kanilang Dios. Tumingala man sila sa langit 


###### 22 


o tumingin sa lupa wala silang makikita kundi kahirapan at kadiliman. At doon sila dadalhin sa matinding kadiliman.

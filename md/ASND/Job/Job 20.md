---
Aliases: [Job 20]
previous: ['Job 19']
up: ['Job']
next: ['Job 21']
---
# Job 20

***


###### 1 


Pagkatapos, sumagot si Zofar na taga-Naama, 


###### 2 


"Kailangang magsalita na ako dahil hindi ako mapakali. 


###### 3 


Sinaway mo ako ng may halong pangungutya at may nag-uudyok sa isip kong ikaw ay sagutin. 


###### 4 


"Tiyak na alam mo na mula pa noong unang panahon, simula nang likhain ang tao sa mundo, 


###### 5 


ang ligaya ng taong masama ay sandali lang. Totoong hindi nagtatagal ang kasiyahan ng taong hindi naniniwala sa Dios. 


###### 6 


Kahit na kasintaas ng langit at ulap ang tingin niya sa kanyang sarili, 


###### 7 


mawawala rin siya magpakailanman katulad ng kanyang dumi. Ang mga kakilala niyaʼy magtataka kung nasaan na siya. 


###### 8 


Mawawala siya na parang isang panaginip o pangitain sa gabi at hinding-hindi na matatagpuan. 


###### 9 


Hindi na siya makikita ng mga nakakakilala sa kanya at mawawala siya sa dati niyang tirahan. 


###### 10 


Ang mga anak niya ang magbabayad ng mga ninakaw niya sa mga dukha. 


###### 11 


Malakas at bata pa siyang mamamatay at ililibing. 


###### 12 


"Ang paggawa niya ng masama ay parang pagkaing matamis sa kanyang bibig 


###### 13 


na nginunguyang mabuti at ninanamnam. 


###### 14 


Pero pagdating sa tiyan, ito ay nagiging maasim at lalason sa kanya na parang kamandag ng ahas. 


###### 15 


Isusuka niyang parang pagkain ang kayamanang ninakaw niya. Ipapasuka ito ng Dios sa kanya kahit itoʼy nasa tiyan na niya. 


###### 16 


Sisipsipin niya ang kamandag ng mga ahas at ang pangil ng ahas ang papatay sa kanya. 


###### 17 


Hindi na niya matitikman ang saganang langis, gatas, at ang pulot na dumadaloy na parang batis o ilog. 


###### 18 


Hindi siya gagantimpalaan para sa kanyang pinaghirapan o matutuwa man sa kanyang kayamanan. 


###### 19 


Sapagkat inapi niya at pinabayaan ang mga dukha, at inagaw ang mga bahay na hindi sa kanya. 


###### 20 


"Hindi niya mapapakinabangan ang kanyang pinaghirapan. Lahat ng magugustuhan niya ay hindi makakaligtas sa kanya. 


###### 21 


Wala ng matitira sa kanya na makakain niya dahil mawawala ang kanyang kayamanan. 


###### 22 


Sa kanyang kasaganaan, darating sa kanya ang kahirapan. Labis na paghihirap nga ang darating sa kanya. 


###### 23 


Bubusugin siya ng Dios ng paghihirap. Patitikimin siya ng Dios ng kanyang matinding galit, at pauulanan ng parusa. 


###### 24 


Maaaring makatakas siya sa sandatang bakal pero tatamaan din siya ng panang tanso. 


###### 25 


Tutusok ito sa kanyang apdo at tatagos sa kanyang katawan. At makakaramdam siya ng takot. 


###### 26 


Mawawala ang kanyang kayamanan sa kadiliman. Susunugin siya ng apoy na hindi tao ang nagpaningas, pati na ang lahat ng naiwan sa kanyang tirahan. 


###### 27 


Ihahayag ng langit ang mga kasalanan niya at sasaksi naman ang lupa laban sa kanya. 


###### 28 


Tatangayin ng baha ang bahay niya sa araw na ibuhos ng Dios ang kanyang galit. 


###### 29 


Iyan ang kapalaran ng taong masama ayon sa itinakda ng Dios sa kanya."

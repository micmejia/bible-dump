---
Aliases: [Proverbs 22]
previous: ['Prov 21']
up: ['Proverbs']
next: ['Prov 23']
---
# Proverbs 22

***


###### 1 


Mas mabuting piliin ang malinis na pangalan kaysa sa maraming kayamanan. Ang paggalang ng tao sa iyo ay mas mahalaga pa kaysa pilak at ginto. 


###### 2 


Ang Panginoon ang lumikha sa tao, mayaman man o mahirap. 


###### 3 


Ang taong may pang-unawa ay umiiwas kung may panganib, ngunit ang hangal ay sumusuong sa panganib, kaya napapahamak. 


###### 4 


Ang paggalang sa Panginoon at pagpapakumbaba ay magdudulot sa iyo ng mahabang buhay, kayamanan at karangalan. 


###### 5 


Lumalakad ang taong masama sa daang matinik at may mga patibong. Ang nag-iingat sa sarili ay umiiwas sa daang iyon. 


###### 6 


Ituro sa bata ang tamang pag-uugali, at hindi niya ito malilimutan hanggang sa kanyang pagtanda. 


###### 7 


Ang mahihirap ay nasa ilalim ng kapangyarihan ng mayayaman, at ang nangungutang ay alipin ng nagpapautang. 


###### 8 


Ang naghahasik ng kasamaan ay aani ng kapahamakan, at matitigil na ang kanyang pamiminsala sa iba. 


###### 9 


Ang nagbibigay ng pagkain sa dukha ay tiyak na pagpapalain. 


###### 10 


Kapag pinalayas mo ang mga taong nanunuya, mawawala na ang alitan, kaguluhan at pang-iinsulto. 


###### 11 


Ang taong may malinis na puso at mahinahon magsalita ay magiging kaibigan ng hari. 


###### 12 


Binabantayan ng Panginoon ang mga taong may karunungan, ngunit sinisira niya ang plano ng mga taksil. 


###### 13 


Ang taong tamad ay laging may dahilan, sinasabi niyang baka siya ay lapain ng leon sa daan. 


###### 14 


Salita ng masamang babae ay parang malalim na hukay, at doon nahuhulog ang kinamumuhian ng Panginoon. 


###### 15 


Likas sa mga bata ang pagiging pilyo, ngunit magiging matuwid sila kung didisiplinahin. 


###### 16 


Ang nagreregalo sa mayaman o nang-aapi sa mahihirap para yumaman ay hahantong din sa karalitaan.

## Ang 30 Mahalagang Kawikaan 


###### 17 


Pakinggan mo ang mga sinasabi ng marurunong. Pakinggan mong mabuti habang itinuturo ko ito sa iyo, 


###### 18 


dahil magbibigay ito sa iyo ng kaligayahan kung malalaman mo ito at masasaulo. 


###### 19 


Itinuturo ko ito sa iyo ngayon upang magtiwala ka sa Panginoon. 


###### 20 


Ang 30 Kawikaang ito na isinulat ko ay magdudulot sa iyo ng mga karunungan at payo. 


###### 21 


Sa pamamagitan nito ºy malalaman mo ang mga katotohanan at masasagot mo ang mga magtatanong sa iyo. 


###### 22 


Huwag mong abusuhin ang mga mahihirap o apihin man sila sa mga hukuman, 


###### 23 


sapagkat ipagtatanggol sila ng Panginoon. Anuman ang gawin ninyong masama sa kanila ay gagawin din niya sa inyo. 


###### 24 


Huwag kang makipagkaibigan sa taong madaling magalit, 


###### 25 


baka mahawa ka sa kanya, at mabulid sa ganoong pag-uugali. 


###### 26 


Huwag kang mangangako na magbabayad sa utang ng iba, 


###### 27 


dahil kapag hindi ka nakabayad, kukunin nila pati ang higaan mo. 


###### 28 


Huwag mong aalisin ang mga muhon na inilagay noon ng mga ninuno mo. 


###### 29 


Ang taong mahusay magtrabaho ay maglilingkod sa mga hari at hindi sa pangkaraniwang tao.

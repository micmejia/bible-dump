---
Aliases: [Proverbs 7]
previous: ['Prov 6']
up: ['Proverbs']
next: ['Prov 8']
---
# Proverbs 7

***


###### 1 


Anak, sundin mo ang mga sinasabi ko sa iyo. Itanim mo ito sa iyong isipan at 


###### 2 


sundin ang mga iniuutos ko, upang humaba ang buhay mo. Ingatan mong mabuti ang mga itinuturo ko katulad ng pag-iingat mo sa mga mata mo. 


###### 3 


Itanim mo sa iyong isipan upang hindi mo makalimutan. 


###### 4 


Ituring mo na parang kapatid na babae ang karunungan at ang pang-unawa na parang isang malapit na kaibigan. 


###### 5 


Sapagkat ilalayo ka nito sa masamang babaeng nakakaakit ang pananalita.

## Ang Masamang Babae 


###### 6 


Minsan dumungaw ako sa bintana ng aming bahay. 


###### 7 


Nakakita ako ng mga kabataang lalaki na wala pang muwang sa buhay. Isa sa kanila ay talagang mangmang. 


###### 8 


Lumalakad siya patungo sa kanto kung saan naroroon ang bahay ng isang masamang babae. 


###### 9 


Takip-silim na noon at malapit nang dumilim. 


###### 10 


Sinalubong siya ng isang babae na ang suot ay katulad ng suot ng isang babaeng bayaran. Nakapagplano na siya ng gagawin sa lalaking iyon. 


###### 11 


Maingay siya at hindi mahiyain. Hindi siya nananatili sa bahay. 


###### 12 


Madalas siyang makita sa mga lansangan, mga kanto at mga plasa. 


###### 13 


Paglapit ng lalaki ay agad niya itong hinalikan at hindi nahiyang sinabi, 


###### 14 


"Tinupad ko na ang pangako kong maghandog, at may mga sobrang karne doon sa bahay na mula sa aking inihandog. 


###### 15 


Kaya hinanap kita at mabuti naman nakita kita. 


###### 16 


Sinapinan ko na ang aking higaan ng makulay na telang galing pa sa Egipto. 


###### 17 


Nilagyan ko iyon ng pabangong mira, aloe, at sinamon. 


###### 18 


Kaya halika na, doon tayo magpakaligaya hanggang umaga, 


###### 19 


dahil wala rito ang asawa ko. Naglakbay siya sa malayo. 


###### 20 


Marami siyang dalang pera at dalawang linggo pa bago siya bumalik." 


###### 21 


Kaya naakit niya ang lalaki sa pamamagitan ng kanyang matatamis at nakakaakit na pananalita. 


###### 22 


Sumunod agad ang lalaki na parang bakang hinihila papunta sa katayan, o tulad ng isang usa na patungo sa bitag, 


###### 23 


at dooʼy papanain siya na tatagos sa kanyang puso. Para din siyang isang ibon na nagmamadali papunta sa bitag ng kamatayan, ngunit hindi niya ito nalalaman. 


###### 24 


Kaya mga anak, pakinggan ninyong mabuti ang aking mga sinasabi. 


###### 25 


Huwag kayong paaakit sa ganyang uri ng babae at huwag ninyong hayaan na kayoʼy kanyang iligaw. 


###### 26 


Marami na ang mga lalaking napahamak dahil sa kanya. 


###### 27 


Kapag pumunta kayo sa bahay niya, para na rin kayong pumunta sa daigdig ng mga patay.

---
Aliases: [Psalms 76]
previous: ['Ps 75']
up: ['Psalms']
next: ['Ps 77']
---
# Psalms 76

***


###### 1 


Kilalang-kilala ang Dios sa Juda, at sa Israel ay dakila siya. 


###### 2 


Nakatira siya sa bundok ng Zion sa Jerusalem 


###### 3 


Doon, sinira niya ang mga nagniningas na palaso ng kaaway, ang kanilang mga pananggalang, espada at iba pang kagamitang pandigma. 


###### 4 


O Dios, makapangyarihan kayo at higit na dakila habang bumababa kayo sa bundok na kung saan pinatay nʼyo ang inyong mga kaaway. 


###### 5 


Binawi nʼyo sa matatapang na sundalo ang kanilang mga sinamsam. Silang lahat ay namatay na; wala nang makakapagbuhat pa ng kamay sa amin. 


###### 6 


O Dios ni Jacob, sa inyong sigaw, ang mga kawal at ang kanilang mga kabayo ay namatay. 


###### 7 


Kaya dapat kayong katakutan. Sinong makakatagal sa inyong harapan kapag kayoʼy nagalit? 


###### 8 


Mula sa langit ay humatol kayo. Ang mga tao sa mundo ay natakot at tumahimik 


###### 9 


nang humatol kayo, O Dios, upang iligtas ang lahat ng inaapi sa daigdig. 


###### 10 


Tiyak na ang galit nʼyo sa mga tao ay magbibigay ng karangalan sa inyo, ngunit hindi nʼyo pa lubusang ibinubuhos ang inyong galit. 


###### 11 


Mangako kayo sa Panginoon na inyong Dios at tuparin ito. Lahat kayong mga bansang nasa paligid, magdala kayo ng mga regalo sa Dios na siyang karapat-dapat katakutan. 


###### 12 


Ibinababa niya ang mapagmataas na mga pinuno; kinatatakutan siya ng mga hari rito sa mundo.

---
Aliases: [2 Samuel 22]
previous: ['2 Sam 21']
up: ['2 Samuel']
next: ['2 Sam 23']
---
# 2 Samuel 22

***












###### 1 





Inawit ni David ang awit na ito para kay Yahweh nang araw na iniligtas siya ni Yahweh mula sa kamay ng kanyang mga kaaway at sa kamay ni Saul. 











###### 2 





"Si Yahweh ang aking tagapagligtas, matibay na muog na aking sanggalang. 











###### 3 





Ang Diyos ang bato na aking kanlungan, aking kalasag at tanging kaligtasan. Siya ang aking pananggalang, sa mga marahas ay siya kong tanggulan. 











###### 4 





Kay Yahweh ako'y tumatawag, sa mga kaaway ako'y kanyang inililigtas. Purihin si Yahweh! 











###### 5 





"Pinapalibutan ako ng alon ng kamatayan, tinutugis ako nitong agos ng kapahamakan. 











###### 6 





Daigdig ng mga patay, ako'y pinupuluputan, patibong ng kamatayan, ang aking dinaraanan. 











###### 7 





"Sa kagipitan ko, ako ay tumawag, ang Diyos na si Yahweh ay aking hinanap. Mula sa templo niya ay kanyang dininig, ang aking pagsamo at ang aking hibik. 











###### 8 





"Nayanig ang lupa nang siya'y magalit, at nauga pati sandigan ng langit. 











###### 9 





Nagbuga ng usok ang kanyang ilong, at mula sa bibig, lumabas ang apoy. 











###### 10 





Hinawi ang langit, bumabâ sa lupa makapal na ulap ang tuntungang pababa. 











###### 11 





Sakay ng kerubin mabilis lumipad; sa bilis ng hangin siya ay naglayag. 











###### 12 





Nagtago sa likod ng dilim, naipong tubig, ulap na maitim. 











###### 13 





At magmula roon gumuhit ang kidlat, at sa harap niya'y biglang nagliwanag. 











###### 14 





Nagpakulog si Yahweh mula sa langit, tinig ng Kataas-taasang Diyos ay narinig. 











###### 15 





Mga palaso niya'y pinakawalan, dahil sa kidlat mga kaaway niya'y nagtakbuhan. 











###### 16 





Sa sigaw ni Yahweh sa mga kaaway, sa apoy ng galit niyang nag-aalab, ang tubig sa dagat ay halos maparam, mga pundasyon ng mundo'y naglitawan. 











###### 17 





"Mula sa ilalim ng tubig sa dagat, iniahon ako't kanyang iniligtas. 











###### 18 





Iniligtas ako sa mga kaaway na di ko makayang mag-isang labanan. 











###### 19 





Sa kagipitan ko, ako'y sinalakay, subalit para sa akin si Yahweh ang lumaban. 











###### 20 





Sapagkat sa akin siya'y nasiyahan, iniligtas niya ako sa kapahamakan. 











###### 21 





"Ginantimpalaan ako ni Yahweh pagkat ako'y nasa katuwiran, pinagpapala niya ako dahil ako'y walang kasalanan. 











###### 22 





Sapagkat ang tuntunin ni Yahweh ay aking sinunod, hindi ako lumihis sa landas ng aking Diyos. 











###### 23 





Aking sinunod ang buong kautusan, isa mang utos niya'y hindi ko sinuway. 











###### 24 





Nalalaman niyang ako'y walang sala, sa gawang masama'y lumalayo tuwina. 











###### 25 





Kaya't ginantimpalaan ako ni Yahweh pagkat ako'y nasa katuwiran; pinagpapala niya ako dahil ako'y walang kasalanan. 











###### 26 





"Sa mga taong tapat, ikaw rin ay tapat, sa mga matuwid, matuwid kang ganap. 











###### 27 





Sa pusong malinis, bukás ka at tapat, ngunit sa mga baluktot, hatol mo'y marahas. 











###### 28 





Mga nagpapakumbaba'y iyong inililigtas, ngunit ang palalo'y iyong ibinabagsak. 











###### 29 





Ikaw po, O Yahweh, ang aking tanglaw, pinawi mong lubos ang aking kadiliman. 











###### 30 





Sa tulong mo'y nalulupig ko ang mga kaaway, sa pamamagitan mo, Diyos, anumang pader ay nahahakbang. 











###### 31 





Mga paraan ng Diyos ay walang kapintasan; pangako ni Yahweh ay sadyang maaasahan. Sa nagpapakupkop, siya ay kalasag. 











###### 32 





"Maliban kay Yahweh, may Diyos pa bang iba? Iisang tanggulan, hindi ba't siya na? 











###### 33 





Ang Diyos ang aking muog na kanlungan, ang nag-iingat sa aking daraanan. 











###### 34 





Tulad ng sa usa, paa ko'y pinatatag, sa mga bundok iniingatan akong ligtas. 











###### 35 





Sinanay niya ako sa pakikipagdigma, matigas na pana kaya kong mahila. 











###### 36 





"Ako'y iniligtas mo, Yahweh, ng iyong kalinga, at sa tulong mo ako'y naging dakila. 











###### 37 





Binigyan mo ako ng pagtataguan, kaya di mahuli ng mga kalaban. 











###### 38 





Mga kaaway ko ay aking tinugis, hanggang sa malipol, di ako nagbalik. 











###### 39 





Nilipol ko sila at saka sinaksak, at sa paanan ko sila ay bumagsak! 











###### 40 





Pinalakas mo ako para sa labanan, kaya't nagsisuko ang aking kalaban. 











###### 41 





Mga kaaway ko'y iyong itinaboy, mga namumuhi sa aki'y pawang nalipol. 











###### 42 





Humanap sila ng saklolo, ngunit walang matagpuan. Hindi sila pinansin ni Yahweh nang sila'y nanawagan. 











###### 43 





Tinapakan ko sila hanggang sa madurog, pinulbos ko silang parang alikabok; sa mga lansangan, putik ang inabot. 











###### 44 





"Sa mga naghimagsik, ako'y iyong iniligtas, pamamahala sa mga bansa sa aki'y iniatas; at marami pang ibang sumuko't nabihag. 











###### 45 





Ang mga dayuhan sa aki'y yumuyukod, kapag narinig ang tinig ko, sila'y sumusunod. 











###### 46 





Sa laki ng takot ay naglalabasan sa kanilang kutang pinagtataguan. 











###### 47 





"Mabuhay si Yahweh! Purihin ang aking batong tanggulan. Dakilain ang aking Diyos! Ang bato ng aking kaligtasan. 











###### 48 





Nilulupig niya ang aking kalaban at pinapasuko sa aking paanan. 











###### 49 





Iniligtas ako sa aking kaaway, ako'y inilayo sa sumasalakay; sa taong marahas, ipinagsanggalang. 











###### 50 





"Sa lahat ng bansa ika'y aking pupurihin, ang karangalan mo'y aking aawitin, ang iyong pangalan, aking sasambahin. 











###### 51 





Pinagkaloobang magtagumpay lagi, ang abang lingkod mong piniling hari; di mo kailanman pababayaan ang iyong pinili, na si Haring David at ang kanyang mga susunod na lahi." ## About ## Help ## Our Network ## Social ## Preferences By submitting your email address, you understand that you will receive email communications from Bible Gateway, a division of The Zondervan Corporation, 501 Nelson Pl, Nashville, TN 37214 USA, including commercial communications and messages from partners of Bible Gateway. You may unsubscribe from Bible Gateway&rsquo;s emails at any time. If you have any questions, please review our [Privacy Policy] or email us at [privacy@biblegateway.com]. ## Preferences

---
Aliases: [Genesis 29]
previous: ['Gen 28']
up: ['Genesis']
next: ['Gen 30']
---
# Genesis 29

***












###### 1 





Nagpatuloy si Jacob sa kanyang paglalakbay hanggang sa dumating siya sa lupain ng mga taga-Silangan. 











###### 2 





May nakita siyang isang balon ng tubig sa kaparangan. Sa paligid nito'y may tatlong kawan ng mga tupang nagpapahinga, sapagkat doon pinapainom ang mga ito. Ang balon ay may takip na malaking bato, 











###### 3 





at binubuksan lamang ito kapag papainumin na ang mga tinipong kawan. Matapos painumin ang mga ito, muli nilang tinatakpan ang balon. 











###### 4 





Tinanong ni Jacob ang mga pastol na naroon, "Tagasaan kayo, mga kaibigan?" "Taga-Haran," tugon nila. 











###### 5 





"Kilala ba ninyo si Laban na apo ni Nahor?" tanong niyang muli. "Oo," sagot naman nila. 











###### 6 





"Kumusta na siya?" tanong pa niya. "Mabuti," sabi naman nila. "Hayun at dumarating si Raquel, ang anak niyang dalaga! Kasama niya ang kawan ng kanyang ama." 











###### 7 





"Maaga pa naman," sabi ni Jacob, "bakit hindi ninyo painumin ang mga tupa at dalhin muna sa pastulan bago ikulong?" 











###### 8 





"Aba, hindi maaari!" sagot ng mga pastol. "Ang lahat ng pastol ay kailangang narito bago buksan ang balon; saka pa lamang kami maaaring magpainom." 











###### 9 





Nakikipag-usap pa si Jacob nang dumating si Raquel na kasama ang kawan ng kanyang ama. 











###### 10 





Nang makita ni Jacob si Raquel na kasama ang kawan ni Laban, binuksan ni Jacob ang balon at pinainom ang mga tupa. 











###### 11 





Pagkatapos, nilapitan niya ang dalaga at hinagkan; napaiyak siya sa tuwa. 











###### 12 





Sinabi niya, "Ako'y pamangkin ng iyong ama, anak ng iyong Tiya Rebeca!" Patakbong umuwi si Raquel at ibinalita ito sa ama. 











###### 13 





Sinalubong naman agad ni Laban ang kanyang pamangkin. Niyakap niya ito at hinagkan, saka isinama sa kanila. Nang maisalaysay ni Jacob ang lahat, 











###### 14 





sinabi sa kanya ni Laban, "Tunay na ikaw ay laman ng aking laman at dugo ng aking dugo!" At doon na siya tumira sa loob ng isang buwan. ## Naglingkod si Jacob Dahil kina Raquel at Lea 











###### 15 





Pagkalipas ng isang buwan, sinabi ni Laban kay Jacob, "Hindi dahil magkamag-anak tayo ay pagtatrabahuhin kita nang walang bayad; magkano bang dapat kong isweldo sa iyo?" 











###### 16 





Si Laban ay may dalawang anak na dalaga. Si Lea ang nakatatanda at si Raquel naman ang nakababata. 











###### 17 





Mapupungay[^a] ang mga mata ni Lea, ngunit mas maganda at kaakit-akit si Raquel. 











###### 18 





Nabighani si Jacob kay Raquel, kaya't ang sabi niya kay Laban, "Paglilingkuran ko kayo nang pitong taon para kay Raquel." 











###### 19 





Sinabi ni Laban, "Mas gusto ko ngang ikaw ang mapangasawa niya kaysa iba. Sige, dumito ka na." 











###### 20 





Pitong taóng naglingkod si Jacob upang mapasakanya si Raquel, ngunit iyon ay parang katumbas lamang ng ilang araw dahil sa laki ng kanyang pag-ibig dito. 











###### 21 





Sinabi ni Jacob kay Laban, "Dumating na po ang panahong dapat kaming makasal ng inyong anak." 











###### 22 





Naghanda nang malaki si Laban at inanyayahan ang lahat ng tagaroon. 











###### 23 





Ngunit nang gabing iyon, hindi alam ni Jacob na ang pinasiping sa kanya ay si Lea, sa halip na si Raquel. 











###### 24 





Ibinigay naman ni Laban kay Lea ang alipin nitong si Zilpa. 











###### 25 





Kinaumagahan, nakita ni Jacob na si Lea pala ang kanyang kasiping. Kaya sinabi niya kay Laban, "Bakit ninyo ito ginawa sa akin? Bakit ninyo ako nilinlang? Naglingkod ako sa inyo para kay Raquel, hindi po ba?" 











###### 26 





Sumagot si Laban, "Hindi kaugalian dito sa amin na mauna pang mag-asawa ang nakababatang kapatid. 











###### 27 





Patapusin mo muna ang sanlinggong pagdiriwang na ito at pagkatapos ay ibibigay ko sa iyo si Raquel kung maglilingkod ka sa akin ng pitong taon pa." 











###### 28 





Sumang-ayon naman si Jacob at nang matapos ang pagdiriwang, ibinigay nga sa kanya ni Laban si Raquel bilang asawa. 











###### 29 





Ibinigay rin ni Laban kay Raquel ang alipin nitong si Bilha. 











###### 30 





Sa wakas, naangkin ni Jacob si Raquel; mas mahal niya ito kaysa kay Lea. Kaya't naglingkod pa si Jacob kay Laban nang pitong taon pa. ## Ang mga Anak ni Jacob 











###### 31 





Alam ni Yahweh na si Lea ay di gaanong mahal ni Jacob, kaya't niloob niyang magkaanak na ito, samantalang si Raquel ay baog. 











###### 32 





Lalaki ang unang anak ni Lea. Ang sabi niya, "Nakita ni Yahweh ang aking suliranin. Ngayon, tiyak na mamahalin ako ng aking asawa." Kaya't Ruben[^b] ang ipinangalan niya rito. 











###### 33 





Nagdalang-tao siyang muli at lalaki na naman ang kanyang naging anak. Kanyang sinabi, "Kaloob din ito sa akin ni Yahweh, dahil narinig niyang ako'y hindi mahal ng aking asawa." Kaya't tinawag naman niya itong Simeon.[^c] 











###### 34 





Muling nagdalang-tao si Lea at lalaki uli ang naging anak. Sinabi niya, "Lalo akong mapapalapit sa aking asawa, sapagkat tatlong lalaki na ang aming anak." At tinawag niya itong Levi.[^d] 











###### 35 





Nagdalang-tao siyang muli at lalaki pa rin ang kanyang anak. Sinabi niya, "Ngayo'y pupurihin ko si Yahweh." Kaya't tinawag niya itong Juda.[^e] Pagkatapos noo'y hindi na siya nagkaanak. ## About ## Help ## Our Network ## Social ## Preferences By submitting your email address, you understand that you will receive email communications from Bible Gateway, a division of The Zondervan Corporation, 501 Nelson Pl, Nashville, TN 37214 USA, including commercial communications and messages from partners of Bible Gateway. You may unsubscribe from Bible Gateway&rsquo;s emails at any time. If you have any questions, please review our [Privacy Policy] or email us at [privacy@biblegateway.com]. ## Preferences ### Footnotes [^a]: Genesis 29:17 <i class="catch-word">Mapupungay:_ o kaya'y <i class="catch-word">Hindi mapupungay_ . [^b]: Genesis 29:32 <i class="catch-word">RUBEN:_ Sa wikang Hebreo, ang mga salitang “Ruben” at “Narito ang isang anak na lalaki” ay magkasintunog. [^c]: Genesis 29:33 <i class="catch-word">SIMEON:_ Sa wikang Hebreo, ang mga salitang “Simeon” at “narinig” ay magkasintunog. [^d]: Genesis 29:34 <i class="catch-word">LEVI:_ Sa wikang Hebreo, ang mga salitang “Levi” at “Mapapalapit” ay magkasintunog. [^e]: Genesis 29:35 <i class="catch-word">JUDA:_ Sa wikang Hebreo, ang mga salitang “Juda” at “pupurihin” ay magkasintunog.

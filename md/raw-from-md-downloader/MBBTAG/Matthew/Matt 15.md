---
Aliases: [Matthew 15]
previous: ['Matt 14']
up: ['Matthew']
next: ['Matt 16']
---
# Matthew 15

***












###### 1 





Pagkatapos, lumapit kay Jesus ang ilang Pariseo at mga tagapagturo ng Kautusan na galing sa Jerusalem, at siya'y tinanong nila, 











###### 2 





"Bakit nilalabag ng mga alagad mo ang mga katuruang minana natin sa ating mga ninuno? Kumakain sila nang hindi muna naghuhugas ng kamay ayon sa tamang paraan!" 











###### 3 





Sinagot sila ni Jesus, "Bakit naman ninyo nilalabag ang utos ng Diyos dahil sa inyong mga tradisyon? 











###### 4 





Sinabi ng Diyos, 'Igalang mo ang iyong ama at ina' at, 'Ang sinumang lumait sa kanyang ama o ina ay dapat patayin.' 











###### 5 





Ngunit itinuturo ninyo na kapag sinabi ng isang tao sa kanyang ama o ina, 'Ang anumang maitutulong ko sa inyo ay naihandog ko na sa Diyos,' 











###### 6 





hindi na niya kailangang tulungan ang kanyang ama [at ang kanyang ina].[^a] Pinawawalang-kabuluhan ninyo ang salita ng Diyos masunod lamang ninyo ang inyong minanang mga katuruan. 











###### 7 





Mga mapagkunwari! Tama nga ang sinabi ni propeta Isaias tungkol sa inyo, 











###### 8 





'Ang paggalang sa akin ng bayang ito ay pakunwari lamang, sapagkat sa bibig at hindi sa puso ito bumubukal. 











###### 9 





Walang kabuluhan ang kanilang pagsamba, sapagkat itinuturo nilang galing sa Diyos ang kanilang mga utos.'" ## Ang Nagpaparumi sa Tao 











###### 10 





Pinalapit ni Jesus ang mga tao at sinabi sa kanila, "Pakinggan ninyo at unawain ang aking sasabihin. 











###### 11 





Ang lumalabas sa bibig ng tao, hindi ang pumapasok, ang siyang nagpaparumi sa kanya sa paningin ng Diyos." 











###### 12 





Pagkatapos, lumapit naman ang mga alagad at sinabi sa kanya, "Hindi po ba ninyo alam na nasaktan ang mga Pariseo sa sinabi ninyo?" 











###### 13 





Sumagot siya, "Ang bawat halamang hindi itinanim ng aking Ama na nasa langit ay bubunutin. 











###### 14 





Hayaan ninyo sila. Sila'y mga bulag na taga-akay [ng mga bulag;][^b] at kapag bulag ang umakay sa kapwa bulag, pareho silang mahuhulog sa hukay." 











###### 15 





Sinabi sa kanya ni Pedro, "Ipaliwanag nga po ninyo sa amin ang talinghagang [ito.]"[^c] 











###### 16 





At sinabi ni Jesus, "Pati ba kayo'y wala ring pang-unawa? 











###### 17 





Hindi ba ninyo nalalaman na anumang pumapasok sa bibig ay tumutuloy sa tiyan at pagkatapos ay idinudumi? 











###### 18 





Ngunit ang lumalabas sa bibig ay nanggagaling sa puso. Iyan ang nagpaparumi sa tao. 











###### 19 





Sapagkat sa puso nanggagaling ang masasamang kaisipan, pagpatay, pangangalunya, pakikiapid, pagnanakaw, pagiging saksi para sa kasinungalingan, at paninirang-puri. 











###### 20 





Iyan ang nagpaparumi sa tao sa paningin ng Diyos. Hindi nagiging marumi ang isang tao kung siya man ay kumain nang hindi muna naghuhugas ng kamay." ## Ang Pananalig ng Isang Cananea 











###### 21 





Umalis doon si Jesus at nagpunta sa lupaing malapit sa Tiro at Sidon. 











###### 22 





Isang Cananea na nakatira doon ang lumapit sa kanya na sumisigaw, "Panginoon, Anak ni David, maawa po kayo sa akin! Ang anak kong babae ay sinasapian ng demonyo at labis na pinapahirapan nito." 











###### 23 





Ngunit hindi sumagot si Jesus. Lumapit ang kanyang mga alagad at sinabi kay Jesus, "Paalisin na nga po ninyo siya. Napakaingay niya at sunod nang sunod sa atin." 











###### 24 





Sumagot si Jesus, "Sa mga naliligaw na tupa ng sambahayan ng Israel lamang ako isinugo." 











###### 25 





Ngunit lumapit sa kanya ang babae, lumuhod ito at nagmakaawa, "Tulungan po ninyo ako, Panginoon." 











###### 26 





Sumagot si Jesus, "Hindi dapat kunin ang pagkain ng mga bata at ibigay sa mga aso." 











###### 27 





"Totoo nga, Panginoon. Ngunit ang mga aso man po ay kumakain ng mumong nalalaglag sa hapag ng kanilang panginoon," tugon ng babae. 











###### 28 





At sinabi sa kanya ni Jesus, "Ginang, napakalaki ng iyong pananampalataya! Mangyayari ang hinihiling mo." At noon di'y gumaling ang kanyang anak. ## Maraming Pinagaling si Jesus 











###### 29 





Pag-alis doon, naglakad si Jesus sa tabi ng Lawa ng Galilea. Umakyat siya sa bundok at naupo roon. 











###### 30 





Nagdatingan naman ang napakaraming taong may dalang mga pilay, bulag, lumpo, pipi, at marami pang ibang maysakit. Dinala nila ang mga ito sa paanan ni Jesus at sila'y pinagaling niya. 











###### 31 





Kaya't namangha ang mga tao nang makita nilang nakapagsasalita na ang mga pipi, gumaling ang mga lumpo, nakakalakad na ang mga pilay, at nakakakita na ang mga bulag. Kaya't pinuri nila ang Diyos ng Israel. ## Ang Pagpapakain sa Apat na Libo 











###### 32 





Tinawag ni Jesus ang kanyang mga alagad at sinabi sa kanila, "Nahahabag ako sa mga taong ito. Tatlong araw na ngayong kasama natin sila at wala na silang pagkain. Ayokong paalisin sila nang gutom, baka sila mahilo sa daan." 











###### 33 





Sinabi naman ng mga alagad, "Saan po tayo kukuha ng sapat na pagkain para sa ganito karaming tao sa ilang na ito?" 











###### 34 





"Ilan ang tinapay ninyo riyan?" tanong ni Jesus sa kanila. "Pito po, at mayroon pang ilang maliliit na isda," sagot nila. 











###### 35 





Pinaupo ni Jesus sa lupa ang mga tao. 











###### 36 





Kinuha niya ang pitong tinapay at ang mga isda at nagpasalamat siya sa Diyos. Pagkatapos, pinaghati-hati niya ang mga iyon at ibinigay sa mga alagad upang ipamahagi sa mga tao. 











###### 37 





Nakakain at nabusog ang lahat, at nang ipunin ng mga alagad ang tinapay na lumabis, nakapuno pa sila ng pitong kaing. 











###### 38 





May apat na libong lalaki ang nakakain, bukod pa sa mga babae at mga bata. 











###### 39 





Nang napauwi na ni Jesus ang mga tao, sumakay siya sa bangka at nagtungo sa lupain ng Magadan.[^d] ## About ## Help ## Our Network ## Social ## Preferences By submitting your email address, you understand that you will receive email communications from Bible Gateway, a division of The Zondervan Corporation, 501 Nelson Pl, Nashville, TN 37214 USA, including commercial communications and messages from partners of Bible Gateway. You may unsubscribe from Bible Gateway&rsquo;s emails at any time. If you have any questions, please review our [Privacy Policy] or email us at [privacy@biblegateway.com]. ## Preferences ### Footnotes [^a]: Mateo 15:6 <i class="catch-word">at ang kanyang ina:_ Sa ibang manuskrito'y hindi nakasulat ang mga salitang ito. [^b]: Mateo 15:14 <i class="catch-word">ng mga bulag:_ Sa ibang manuskrito'y hindi nakasulat ang mga salitang ito. [^c]: Mateo 15:15 <i class="catch-word">ito:_ Sa ibang manuskrito'y hindi nakasulat ang salitang <i class="catch-word">“ito”._ [^d]: Mateo 15:39 <i class="catch-word">Magadan:_ Sa ibang manuskrito'y <i class="catch-word">Magdala_ .
